---

_Jsme podnikatelé, aktivisté, akademici, zástupci korporací, veřejných agentur a vývojáři. V průběhu let jsme používali různé názvy pro svou činnost – Moje data (MyData), Vlastní data (Self data), VRM (Vendor Relations Management – Řízení vztahů s dodavateli), Internet mne (Internet of Me), PIMS (Personal Information Management Services - Služby správy osobních informací) a tak dále. Přitom jsme měli na zřeteli náš společný cíl: **posílit roli jednotlivců prostřednictvím jejich osobních dat, čímž jim a jejich komunitám pomůžeme rozvíjet jejich vědomosti, činit informovaná rozhodnutí a zároveň vědoměji i efektivněji spolupracovat jak mezi sebou, tak s organizacemi.**_

_V posledních letech jsme společně vytvořili síť, jejíž členové sdílejí své zkušenosti, vyvíjejí společné projekty, setkávají se na konferenci MyData a kolektivně usilují o to, aby byl přístup k osobním datům více zaměřený na člověka._

_Nyní nastal čas, abychom tuto naši práci vypustili do světa a dokázali její potenciální vliv na jednotlivce, společnost i ekonomiku. Věříme, že dnes nastal čas veřejně prosazovat hodnoty, které nás pohánějí – a vyzýváme ty, kteří s námi tyto hodnoty sdílí, aby se jimi řídili. Přidejte se k nám při změně paradigmatu osobních dat. Připojte se k nám při vytváření hnutí MyData._

# DEKLARACE PRINCIPŮ MYDATA

Zatímco význam osobních dat ve společnosti neustále roste, je stále naléhavější zabezpečit, aby jednotlivci znali svá osobní data a mohli je kontrolovat, ale také aby z nich získávali vědomosti a nárokovali si svůj podíl na jejich užitku.

Rovnováha sil je dnes silně nakloněna k organizacím, které samotné mají moc data shromažďovat, obchodovat s nimi a činit podle nich rozhodnutí, zatímco jednotlivci mohou pouze doufat, že pokud budou tvrdě pracovat, mohou získat určitou kontrolu nad tím, co se s jejich daty děje. Změny a principy, které představujeme v této deklaraci mají za cíl obnovení rovnováhy a posun směrem k vizi osobních dat zaměřených na člověka. Věříme, že jde o podmínky pro spravedlivou, udržitelnou a prosperující digitální společnost, jejíž základy jsou následující:

- Důvěra, která je založena na vyvážených a spravedlivých vztazích jak mezi lidmi, tak mezi lidmi a organizacemi;

- Sebeurčení, kterého je dosaženo nejen právní ochranou, ale taktéž proaktivními opatřeními s cílem sdílet sílu dat s jednotlivci;

- Maximalizace kolektivních přínosů osobních dat jejich spravedlivým sdílením mezi organizacemi, jednotlivci a společností.

## 1. POSUNY V MYDATA: CO JE TŘEBA ZMĚNIT

Naším prvořadým cílem je posílit roli jednotlivců tak, aby používali svá osobní data k dosažení vlastních cílů a bezpečně je sdíleli podle svých vlastních podmínek. Tento přístup zaměřený na člověka budeme uplatňovat a praktikovat v našich vlastních službách, zatímco budeme vytvářet nástroje a sdílet vědomosti, abychom pomohli ostatním dělat to samé.

### 1.1. POSUN OD FORMÁLNÍCH K AKTIVNÍM PRÁVŮM

V mnoha zemích mají jednotlivci zaručenou právní ochranu dat již po desetiletí, jejich práva však většinou zůstávají ve formální rovině: jsou málo známá, těžko vymahatelná a často zamlžována praktikami korporací. Chceme, aby ve vztazích mezi lidmi a organizacemi byla normalizována skutečná transparentnost a skutečně informovaný souhlas. Máme v úmyslu, aby se přístup, náprava, přenosnost a právo být zapomenut staly "právy na jedno kliknutí": tj. právy, které jsou tak jednoduchá a efektivní na používání jako ty nejlepší dnešní i budoucí online služby.

### 1.2. POSUN OD OCHRANY DAT K POSÍLENÍ SKRZE DATA

Regulace ochrany dat a firemní etické kodexy jsou navrženy k ochraně lidí před zneužitím jejich osobních dat organizacemi. Ačkoli toto zůstane nadále nezbytným, máme v úmyslu změnit běžné praktiky tak, aby jednotlivci byli chráněni a zároveň schopni používat data, která o nich organizace drží. Příklady takových použití zahrnují zjednodušení administrativy, zpracovávání dat z vícero zdrojů za účelem zlepšení vlastní informovanosti, personalizace asistentů na bázi umělé inteligence, rozhodování a sdílení dat podle podmínek daných jednotlivcem.

### 1.3. POSUN OD UZAVŘENÝCH EKOSYSTÉMŮ K OTEVŘENÝM

Dnešní datová ekonomika vytváří síťové efekty a zvýhodňuje několik málo platforem, které jsou schopné shromažďovat a zpracovávat ty největší objemy osobních dat. Tyto platformy blokují přístup na trhy nejen svým konkurentům, ale i většině podniků, kterým hrozí ztráta přímého přístupu ke svým zákazníkům. Tím, že jednotlivcům umožníme kontrolovat, co se děje s jejich daty, chceme vytvořit skutečně volný tok dat – svobodně řízený jednotlivci, osvobozený od globálních blokací – a tím nastolit rovnováhu, spravedlnost, diverzitu a konkurenci v digitální ekonomice.

## 2. ROLE V MYDATA: KDO CO DĚLÁ

_Poznámka: "**Role**" nejsou “**Aktéři**” – jednotlivec nebo organizace mohou naplňovat jednu či více rolí zároveň._

![MYDATA ROLES](image_0.png)

### OSOBA

Jednotlivec, který spravuje použití svých osobních dat, pro vlastní účely a udržuje vztahy s dalšími jednotlivcemi, službami či organizacemi.

### ZDROJ DAT

Zdroj dat shromažďuje a zpracovává osobní data, která ostatní role (včetně osob) mohou chtít zpřístupnit a použít.

### SLUŽBA POUŽÍVAJÍCÍ DATA

Služba používající data může být oprávněna zpřístupnit a použít osobní data z jednoho či více zdrojů dat.

### OPERÁTOR OSOBNÍCH DAT

Operátor osobních dat umožnuje jednotlivcům bezpečně zpřístupnit, spravovat a používat jejich osobní data jakož i kontrolovat tok osobních dat mezi zdroji dat a službami používajícími data. Jednotlivci mohou být svými vlastními operátory. V ostatních případech operátoři sami informace nepoužívají, ale pouze umožňují propojení a bezpečné sdílení dat mezi ostatními rolemi v ekosystému.

## 3. PRINCIPY MYDATA: ČEHO CHCEME DOSÁHNOUT

S cílem vyvolat změny, potřebné k dosažení na člověka zaměřeného přístupu k osobním datům, se zavazujeme pracovat podle následujících principů a k jejich obhajobě:

### 3.1 KONTROLA OSOBNÍCH DAT ZAMĚŘENÁ NA ČLOVĚKA

Jednotlivci by měli být plnohodnotnými aktéry v řízení svého života jak online, tak offline. Měly by jim být poskytnuty praktické prostředky k tomu, aby rozuměli a mohli efektivně kontrolovat, kdo má přístup k jejich datům a jak jsou tato data používána a sdílena.

Chceme, aby se soukromí, bezpečnost dat a jejich minimalizace staly standardní praxí při návrhu aplikací. Chceme, aby organizace umožnily jednotlivcům **porozumět zásadám ochrany osobních dat** a jak je uplatňovat. Chceme, aby jednotlivci byli **zmocněni dát souhlas, zamítnout či odvolat svůj souhlas** k sdílení dat na základě jasného porozumění jak, proč a jak dlouho budou jejich data používána. Konečně chceme, aby podmínky užívání osobních dat bylo možno řešit férovou dohodou mezi jednotlivcemi a organizacemi.

### 3.2 JEDNOTLIVEC JAKO BOD INTEGRACE

Hodnota osobních dat roste exponenciálně s jejich diverzitou; nicméně stejně roste i hrozba pro soukromí. Tento rozpor je možno vyřešit, pokud se jednotlivci stanou "centry" kde nebo skrze které, dochází ke **křížovému porovnávání osobních dat**.

Tím, že umožníme jednotlivcům mít 360stupňový dohled nad svými daty a působit jako "body integrace", chceme umožnit vznik nové generace nástrojů a služeb, které poskytnou vysokou míru personalizace a budou vytvářet nové znalosti založené na datech, aniž by narušovaly soukromí či zvyšovaly objem osobních dat v cirkulaci.

### 3.3 POSÍLENÍ ROLE JEDNOTLIVCE

Ve společnosti poháněné daty, stejně tak jako v každé jiné společnosti, by jednotlivci neměli být považováni pouze za zákazníky nebo uživatele předem definovaných služeb a aplikací. Měli by být považováni za **svobodné a autonomní aktéry**, schopné určit si vlastní cíle a sledovat je. Měli by mít **vliv a iniciativu**.

Chceme, aby jednotlivci byli schopni **bezpečně spravovat svá osobní data** způsobem, který sami preferují. Máme v úmyslu pomoci jednotlivcům, aby měli k dispozici nástroje, dovednosti a asistenci při transformaci jejich osobních dat na užitečné informace i znalosti a k autonomnímu rozhodování. Věříme, že toto jsou předpoklady pro spravedlivé a obecně prospěšné vztahy založené na datech.

### 3.4 PŘENOSNOST: PŘÍSTUP A OPĚTOVNÉ POUŽITÍ

Přenosnost osobních dat, která jednotlivcům umožňuje získávat a opětovně používat svá osobní data pro vlastní účely napříč různými službami, je klíčem k posunu od dat v uzavřených sekcích k datům, která se stávají opětovně použitelnými zdroji. Přenosnost dat by neměla být pouze zákonem daným právem, ale měla by být kombinována s praktickými prostředky.

Chceme posílit roli jednotlivců tak, aby mohli **efektivně přenášet svá osobní data**, jak stahováním na vlastní zařízení, tak přenosem do jiných služeb. Máme v úmyslu pomoci k tomu, aby zdroje dat tato data snadno a bezpečně zpřístupňovaly, ve strukturovaném, běžně používaném a strojově čitelném formátu. Toto se vztahuje na veškerá osobní data bez ohledu na právní základ (smlouvu, souhlas, oprávněný zájem atd.) sběru dat s možnými výjimkami pro obohacená data.

### 3.5 TRANSPARENTNOST A ZODPOVĚDNOST

Organizace, které používají osobní data by měly sdělit, co s nimi dělají a proč, a následně se tak i chovat. Měly by převzít zodpovědnost za záměrné i nezáměrné následky držení a užívání osobních dat, včetně, ale nejen, bezpečnostních incidentů a umožnit jednotlivcům, aby je k této zodpovědnosti vyzývali.

Chceme zajistit, že **podmínky a zásady ochrany osobních údajů odráží realitu** způsoby, které lidem umožňují předem činit informovaná rozhodnutí a které mohou být ověřeny v průběhu i po ukončení procesů. Chceme jednotlivcům umožnit **pochopit, jak a proč je rozhodováno** na základě jejich dat. Chceme vytvořit snadno použitelné a bezpečné kanály pro jednotlivce, aby **viděli a kontrolovali, co se děje s jejich daty**, upozorňovat je na možné problémy a zpochybňovat rozhodnutí založená na algoritmech.

### 3.6 INTEROPERABILITA

Účelem interoperability je usnadnit tok dat ze zdrojů dat k službám používajícím data a současně eliminovat možnost blokování dat. Toho by mělo být dosaženo nepřetržitým směřováním k **společným obchodním praktikám a technickým normám**.

Abychom maximalizovali pozitivní účinky otevřených ekosystémů, budeme nepřetržitě pracovat na interoperabilitě dat, otevřených API protokolech, aplikacích a infrastruktuře tak, aby veškerá osobní data byla **přenosná a znovupoužitelná** bez ztráty kontroly uživatele. Budeme stavět na všeobecně akceptovaných standardech, ontologiích, knihovnách a schématech nebo vyvineme nová, pokud to bude zapotřebí.

## 4. AKČNÍ BODY: CO BY SE MĚLO DÍT DÁL

- **Podepište deklaraci** jako jednotlivec anebo jako organizace. Tato deklarace je napsána v budoucím čase: pokud ji Vaše organizace ještě plně nenaplňuje, ale je odhodlána posunout se tímto směrem, měli byste deklaraci přesto podepsat!

- **Okomentujte deklaraci**. Tato deklarace se bude časem vyvíjet na základě Vašich nápadů a praktických zkušeností. Prvotní revize se uskuteční po 6 měsících.

- **Použijte deklaraci** k podpoře vlastních projektů a záměrů. Založte na ní svůj rámec důvěryhodnosti nebo podmínky používání. Použijte ji k lobování a přesvědčování klientů, partnerů, zájmových stran atd.

## ODKAZY

Tato deklarace principů vychází z mnoha zdrojů inspirace, z nichž jsou nejvýznamnější:

- The [MyData Principles](https://github.com/okffi/mydata) (Open Knowledge Finland)

- The [MesInfos Self Data Charter](https://docs.google.com/document/d/152JQmJjEoJ2U5ikwyq2e8hujjKukPC4baWhHITsJisM/edit#heading=h.qn9xmj8uw8ja) (Fing)

- The [Project VRM Principles](https://docs.google.com/document/d/152JQmJjEoJ2U5ikwyq2e8hujjKukPC4baWhHITsJisM/edit#heading=h.wwuoeihq76ji) (Project VRM)

- The [ODI data sharing principles](https://docs.google.com/document/d/152JQmJjEoJ2U5ikwyq2e8hujjKukPC4baWhHITsJisM/edit#heading=h.h9z8majrp45k) (Open Data Institute)

- The [Personal Data Ecosystem Roles & Definitions](http://pde.cc/) (PDEC)
